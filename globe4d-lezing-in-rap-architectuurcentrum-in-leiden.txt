====== Globe4D lezing in RAP Architectuurcentrum in Leiden ======
{{  blog:globe4d-highres-jurassic.jpg?200|Globe4D}}Tijdreizen met een interactieve vierdimensionale wereldbol Lezing en demonstratie door Rick Companje e.a. 

Woensdag 16 april 2008 zal Rick Companje in RAP Architectuurcentrum de vierdimensionale wereldbol 'Globe4D' demonstreren en vertellen wat daarmee allemaal mogelijk is. Globe4D is voortgekomen uit een onderzoek gedaan door vier studenten (Rick Companje, Nico van Dijk, Hanco Hogenbirk en Danica Mast) van de Master studie Media Technology aan de Universiteit van Leiden. De lezing/demonstratie begint om 20.00 uur, de toegang is vrij.
 
Globe4D is een vierdimensionale wereldbol: een apparaat bestaande uit een bol met daaromheen een ring. Op de bol wordt het aardoppervlak (of elke andere planeet) geprojecteerd en door aan de ring te draaien kan de tijd worden beïnvloed. Zo zie je op interactieve wijze de veranderingen die de planeet doormaakt tijdens het verstrijken van de tijd. Snelle veranderingen zoals weerbeelden, aardbevingen, dag/nacht, seizoenen en vliegtuigroutes kunnen worden getoond, maar ook veranderingen die plaatsvinden over een veel langere tijd. Je kunt er 750 miljoen jaar mee terug in de tijd, waardoor je bijvoorbeeld een goed beeld krijgt van continentale verschuiving, maar draai je het tijdwiel de andere kant op, dan reis je door tot 250 miljoen jaar in de toekomst.
 
De Globe4D ontwikkelt zich steeds verder. Door verschillende gegevens over elkaar heen te projecteren op de bol zijn nieuwe mogelijkheden ontstaan om deze gegevens met elkaar in verband te brengen: Hoe visueel is de correlatie over tijd tussen de industriële revolutie de groeiende hoeveelheid CO2? Is de stijgende temperatuur van de aarde van zichtbare invloed op vogeltrek? Wat heeft de geleidelijke aanleg van spoorwegen betekend voor de bevolkingsspreiding? Wat heeft de continentale verschuiving voor invloed gehad op de verspreiding van diersoorten over de tijd? Wat hebben landsgrenzen voor invloed op religie?
 
De globe kan een bijdrage leveren aan het beantwoorden en uitleggen van deze en nog vele andere vragen. Welke nieuwe toepassingen bedenkt u?
 
Globe4D is voortgekomen uit een onderzoek gedaan door vier studenten, Rick Companje, Nico van Dijk, Hanco Hogenbirk en Danica Mast, van de Master studie Media Technology aan de Universiteit van Leiden. De Globe4D is al op veel plekken in de wereld getoond op belangrijke technologie-conferenties en -festivals en won daarmee ook verschillende prijzen.
 
Na de lezing/demonstratie kunnen vragen worden gesteld. Na afloop is er gelegenheid om verder te praten onder het genot van een drankje.
 
De lezing is onderdeel van het project ‘U BEVINDT ZICH HIER – Een reis door Leiden in 80 kaarten’. Meer informatie over de lezingenserie en het project zijn te vinden op http://www.ubevindtzichhier.nu. 
 
{{tag>Globe4D Events}}

~~DISCUSSION~~
